Tamin'ny andro taloha dia vodiondry miaraka amin'ny ila-peny no atolotra ny rafozana mba ho fanomezana an'izy ireo sy ho fanajana azy.

-Ankehitriny kosa dia iaraha-ntsika mahalala fa tsy fomba intsony izany. Koa na dia tokony hitondra ombalahy rangaranga tandroka aza izahay, na dia tokony hitondra ondrilahy be ofaka aza izahay tsy azonay atao ny hiambo, fa tsy anananay izany izany rehetra izany, fa dia ny solon'izany kosa no nentinay; ary tsy ny solom-bodiondry ihany anefa fa maromaro karazana ihany ny zavatra nakambanay aminy dia: Valim-babena, Solon-tsakarano, ny fanalam-bolofotsy, ny fanalam-parasy sy ny sisa, ary farany, dia ato koa ny fanajana ny anadahy sy ny olom-pady rehetra. Koa indro Tompoko, raiso amim-pitiavana, fa dia tsy mendrika velively anareo ho tolorana azy aza, fa antonona anay mpanome.

**Mpamoaka:** Hajam-bolana ity Tompoko ka tsy maintsy ho raisinay, kanefa toa maro karazana loatra izato ato anatin'ity fonosana kely ity izany, koa tsy ekegay raha tsy vahana ny fonosana, mba hiarahana mahita izay ao anatiny. (sady vahany tokoa)

**Mpangataka:** Hianareo tokoa no nitondranay azy Tompoko koa anareo ny safidy, na hamaha ianareo na tsy hamaha (sady voavaha ilay fonosana), dia miteny ny mpangataka:

Azafady Tompoko, eny voavahanareo ilay fonosana saro-bidy, izay nisy sakafo masaka nentinay.

Manaao azafady aho Tompoko fa ho voasako amin'ny voalazako io. Raha io zavatra nentinay io aloha no ambara dia azo lazaina avy hatrany fa biby io satria, ondrilahy. Izany biby izany dia biby maty fa tsy biby velona. Ary tsy ny tenany manontolo fa ila-feny sy vodiny ihany. Izany sakafo matsiro nentinay izany dia sakafo masaka fa tsy manta, sakafo masaka satria masaky ny fonay manolotra azy, masaky ny fitiavana. Izany sakafo tsara masaka izany dia nentina ho anareo tokoa, kanefa dia noloaranareo eto anatretrahanay. Misy ohabollan-drazana azo hindramina hanazavana ny hani-masaka voalohatra hoatr' itony. Fa hoy ny razana: izay sendra masaka , hono, tokony hihinanana, ary izay sendra asa tokony hiasa. Koa noho izany, efa noloaranareo eto imasonay izao ny hani-masaka, koa satria Malagasy hianareo, na dia somary mindrana ny fomba vahiny aza. Koa ataonay fa mahalala tsara ny fomba Malagasy hianareo, fa ny Malagasy na dia mpandalo aza dia antsoiny hiaraka hihinana aminy, rehefa voaloatra ny hanina, izahay kosa tsy mba mpandalo vao hantsoina, fa vahiny efa tafiditra ato an-trano, ary hanatri-maso ny nandoarana ny sakafo koa Ataoko ho rariny raha miarak'hornana isika.

**Mpamoaka:** Marina ny teninao Tompoko, kanefa misy indro kely.

Tamin'ny nanetsana teo, dia nisy olona naka mpanetsa tany aminay, araka ny fomba moa Tompoko, dia tsy maintsy omena sakafo ireny mpanetsa ireny rehefa vita ny asany. Tsy nahavita sakafo anefa ilay tompon'asa natao: fa dia solon-tsakafo no nomeny, izany hoe: vola kely ariary ... isan'olona no nomeny ireo mpanetsany. Koa atodiko kely amin'izany tantara kely izany ny resaka Andriamatopa, nilaza hianao fa tsy manana ombalahy be tandroka na ondrilahy be ofaka, fa vola no solony nentinareo koa na ny Ntaolo na ny ankehitriny dia tsy mbola nisy nizara vola amim-bahiny, ary na dia ireo mpanetsa voalazako koa angamba dia tsy ho sahy hizara vola solon-tsakafony aminao na dia hiditra any an-tranony aza hianao: fa hani-masaka na dite na kafe no harosony ho anao. Koa solom-bodiondry no nentinareo tompokolahy ka tsy afaka hizara vola amim-bahiny izahay: fa ho avy ny sakafo izay nomaninay anareo.

**Dia aroso ny sakafo**

**Mpangataka:** Eny vahiny efa noana ihany izahay Tompoko ka tsy maintsy hihinana ihany rehefa arosonareo ny sakafo kanefa alohan'izany dia fantatra fa efa nifarana izao ny resaka: koa raha tsy ahadiso anay dia mba angatahanay haseho eto ny zanakay vavy izay efa nomenareo anay satria efa vita ny fifanekeny ny lehibe roa tonta.