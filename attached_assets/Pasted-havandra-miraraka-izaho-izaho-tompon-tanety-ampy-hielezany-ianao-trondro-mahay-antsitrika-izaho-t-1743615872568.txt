havandra miraraka, izaho izaho tompon-tanety ampy hielezany, ianao trondro mahay antsitrika, izaho tandroho tsara ladina; ianao onja vaventy, izaho lakana tsara fivoy; ianao zanaky ny efa mangotraka, izaho zanaky ny efa mandevy ka tsy misy tahotra izay mangorovitsika;tsy ho sahiko izany andrao aho volon-katsaka misetra tadio: misetra ny tsy eran'ny aifa, basy mihaika: varatra, jiro tongo-takotra mitsilo masoandro: ny resy tsy leoko ihany fa ny henatra olona no tsy ho zakako.

Tsy kabary ary no hatao fa resadresaka tsotra, tapatapaka ahitra, toritory ravina.

Raha sanatria anefa hazoninareo ho mpikabary ihany aho, hataoko ahoana moa fa mpantsaka rano mahay mikabary aho: mahay ihany fa ambanin'ny siny, tretrok'akoholahy: mena fa ambanin'ny mena, fantsin'akoholahy: maranitra fa hampaladia. Enga anie ny resaka anio tsy adin'akolahy vorombato: ny mahery tsy hobiana, ny resy tsy akoraina; hatao tolona amin-tsakaiza tiana: aleo lavony toy izay mahalavo azy.

Koa mitsangana eto aho, tsy ditrako na haitraitrako fa noho ny entana natao tsara fehy sy ny teny natao lany era, nomen-dry tompokolahy halahatro ka alahatro, foin-dry tompokovavy harindrako ka arindrako; teny nomena ka mahasolanga fa raha tsy nomena dia mahajoko. Ny teny mantsy tsy mba rombahina, ny teny tsy ifanosehana fa mandrobaka ny tsy an'ny tena, mitafy lamba imason'ny tompony, miteny laingo imason'ny vary, mialoha andriana tahaka ny tehina, mialoha masoandro toy ny kintana ka mahakely vody saonjo, mahafohy tera-bary, mahabotry terak'omby, mahalety herotrerony, mahafolaka an-dantony, maha kizo fara. Koa na dia foy ho ahy aza ny hiteny ary nomena ahy ny andahatra etoana dia iaraha-mahita tahaka ny tafika andrefan-tanana fa mpiandry omby volavita aho: tsy tompony fa mpamerin-doha.

Miala tsiny aho fa ny ombalahy raha hitrena miala saron-tandroka, ny akoholahy raha haneno miala kopakopaka, ny reny akoho raha hanatody miala faditra ahitra, izaho kosa hiloa-bava ka manao azafady.

Ny miteny tsy afa-tsiny mantsy, tahaka ilay naka rivotra tany Imamo: rivotra no notadiavina, atodintazo no neti-nody, tahaka ilay banga nifiaka fary: ny natao hampamandomando ny tenda no nampitsovaka ny akanjo-nify, tahaka an-dRafotsibe nihinan-kitoza: tsiro no notadiavina ka ivy no niraraka.

Ny tendombohitra fandrian'ny zavona, ny lohasahy fandrian'ny moka, ny sakeli-drano fonenan'ny voay fa ny miteny fandrian'ny tsiny, fa tahaka ny mamoaka omby arivo sy miandry omby zato ka tsy ilaozan'izay hivily, tsy ilaozan'izay hania, tory hisatr'Imamo: tsy ilaozan'izay hanjilatra, atody akotrika: tsy ilaozan'izay handamoaka, tany raofina: tsy ary ho ao an-karona, ny didiana tsy ary mitovy, ny kapaina tsy ho ary somaka, tan√†na maro tsy ialaozan'ota, kabary tsy ilaozan-diso, mihinampary aza misy latsaka; raha misy tsy mety izay alahatro eto, tsy icala adala am-boditenona akory ianareo: tsy hitohy tapaka tsy hanala kambana; toko tapaka, vilany mitongilana ka izay tsy mety arenina.

Miala tsiny aho, tsy noho ny tsy fahaizako miteny ihany fa noho ireo ray aman-dreny: ny fotsy volo amin'ny tany ela nihetezana ka lava volo, nitoto nahafotsy, nahandro nahamasaka, nahaloaka antsakany, nahaloaka andavany, vato nasondrotry ny tany, zavona naingain'ny rano, sanga naingain'ny vola, kiady sy voninahitra no sady tandrify sy tompon'ny teny;

Eto ny zokibe toa ray, tabiha sy rehareha, loharano tsy dikain'ny zinga, zoky tsy songonan-toerana, tsy ialohava-mandeha, tsy salovanina miteny, ny andimby anaran-dray aoriana;

Eto ny olo-mitovy saranga amin'ny tena, ombalahy be tandroka tsy mifidy tany hiadiana, angady tsara ofana tsy mifidy tany hotrandrahina;