Eto ny zandry mahaleo mahalasa rehetra, sakely mihoa-joro, saonjo mihoatra akondro;

Eto ny zaza madinika, kolokolo dimbin'ny vary, solofo dimbin'ny ala, vorom-panova hena, taninkesan'ny firenena;

Ary eto ny andriambavilanitra, atao ampara filazana nefa ny faratampon-boninahitra, tsipelamanga ravaky ny tanety, sanondrika ravaky ny vato, rado ravaky ny vozana, tatamo endriky ny farihy, landy ravaky ny ampela, kibo nitoerana, kitapo nifonosana, saronankarena niraketana, loharanom-pirenena sy loharanlon'olombelona, mandeha haingon'ny lalana, mitoetra ravaky ny trano.

Hiteny alohan'izany rehetra izany ka miala tsiny fa akanga mandalo vorombola ka miotra-tsanga fa ambaniny olona; tsy tsiny aho fa zanany, tsy zokiny fa zandriny, angady no filanjako, sobika ny fivimbikiko, Irakirakira no anjarako, tsy Nitaolo fa zanak'antitra, tsy olona ela fa nahatadidy.

Alaiko ny tsiny fa tahaka ny timberinteny ka aza manody izay alonjy: ny atsimo mivadika ho avaratra, ny avaratra mivadika ho atsimo; ny masoandro mipoasa ohatra ny masoandro milentika; koa ny olona mihoha fa hiasa izy nibonoka hatory; nony taitra avy eo indray, ireny ka mamaky takotakotra; mandeha tsy mahavoa-dalana, mitoetra tsy mahavita inona; miasa ho an-tena nmitonantonana, miasa ho an'olona mitahontonona; mitadidy tombiny ka atombinina, mila sitraniny ka asitriny, izay rehetra tsy mety avokoa.

Alaiko ary ny tsiny fa fandrondahy an'asa ka aza ahifika iny no mahatsara azy; avarina any Ikopa, hipaka any Betsiboka, hohobobondo any Farahantsana, hilevina any am-paran'ny lalina ka tsy hiboka ho loharano mafana, tsy hirongatra ho horohoron-tany, tsy hitroatra ho volokano fa ho levona tanteraka; dia tsy hisy intsony ahy hialohy amin'ao-riaka hoe: raha miverina ririnina hikarainkon'ny fanala, raha miverina lohatanaona hakianan'ny hainandro, raha miverina fahavaratra hopaon'ny riaka, raha miverina fararano hofirain'ny antsy.

Kanefa teny ihany izany ka teny ary resaka ihany ka resaka; raha ho hariva andro hamira vava ny tsiny eto isika kanefa atao tsy metimety be ihany, tsy mandeha amin'ny marina sy ny hitsiny, ho sombira miharatra isika ka tsara hatehana, boka mievina ka afa-drofy anio fa mivindina indray rahampitso; atao ihany ho antony. Mahaiza ary mitondra tena: aza miriringiry tahaka ny lohalika no vasoka; mandefera tahaka ny feferana ho mandina, nify sy molotra ka izay miantraika ihany no afaka aloha; azan y lohasahy mangina no jerena fa Andriamanitra ao an-tampon'ny loha. Izay no tsy ananan-tsiny.

Rehefa vita ny fialan-tsiny dia miditra amin'ny fiarahabana tahaka ilay ohatra voalohany

**Mpamoaka: (mitsangana)**

Tompokolahy sy tompokovavy: Azafady indrindra fa toa hitsangana tsy fidina aho hamaly izany kabary izany. Tsy tokony hitsangana eto akory anefa aho, fa mbola ao ireo Ray aman-dreny lolohavina an-tampon'ny loha izay tena tompon'ny teny, ao ireo zokibe toa ray izay trafo nasondrotry ny nofo, fela-tanana manainga ny rantsana; ao ireo olona mitovy saranga amin'ny tena.

Ireny rehetra ireny no tonga amin'ny ohabolana hoe: izay manan-joky, hono, afak'olan-teny, izay manan-jandry kosa afa-kolan'entana, koa miala tsiny aho fa tsy mendrika ny hitsangana eto anoloanareo rehetra ireto. Raha afaka ny tsiny fanalan'ny vava : dia hiroso kosa aho hamaly ny tenin'Atoa teo. Raha amin'ny fialan-tsiny aloha dia marina fa tsy tokony hanaao indrindra fa ny fananaranao dia izay lasa amin'ny toerana an-tonon'azy mihitsy hany ka tsy mba nanahatsia betsaka intsony aho satria Ataoko fa tsy hisy tsiny manelingelina antsika manakavy intsony eto.

Fa saingy izato olona angatahinareo no mahagaga anay