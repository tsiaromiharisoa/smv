1.  Izahay mianakavy tsy misy vazaha fa gasy daholo ary vazaha anefa no angatahinareo satria izany Ramatoakely " Berthe " izany dia tsy gasy no fahalalanay azy fa vazaha koa tsy misy olona angatahanareo eto Tompoko, fa any an-kafa angamba izany.
2.  Izany olona izany moa tsy dia naterak'olombelona fa nivoaka tamin'ny vatan-kazo? satria mantsy tsy re siosio akory izay Ray aman-dRenin'izy izany, koa raha sendra ka ny zanakay no angatahinareo, raha ny anay hoy aho fa saingy tsy ny anay velively, fa raha ny anay dia tsy omenay mihitsy ary na manaiky aza izy dia ho raranay mihitsy.

**Mpangataka:** Azafady indrindra Tompoko fa hafa indrindra raha samy mpikabary hianao satria ny menarana mitaiza no hitako mamelon-tsoratra raha mahatazana olona, ny tanalahy eny ambony paiso no mibetroka raha isiahina, ka hianao koa ity manangam-bovona raha taitra.

Aoko ho fantatrao tsara tompokolahy fa tsy hihinan-kena tsy fantatra Anarana izahay ary tsy mangataka ny olona tsy fantatra. Ka i Ramatoakely Berthe no angatahanay ary tsy vazaha izy fa gasy satria ianareo no niteraka azy dia gasy ary ato aminareo tokoa io zanakareo io.

Tsy voalazanay ny anaran-gasiny noho ny fihetsikareo rehetra Tompoko satria nandom-baravarana izahay dia nampandrosoinareo. Nanantena izahay fa tsihiy hisatra madio no hipetrahanay eny avara-patena araka ny fonban-drazana, tsy nahita tsihiy hisatra anefa izahay fa aza kanape mahafinaritra no solon'ny tsihiy izay tena fonban'ny vazaha avy any am-pitan-dranomasina. Nanantena izahay fa vary sosoa vita tamin'ny vary rojo madio ka hilaofana toho no hohanintsika eto; kanefa araka ny fantatray dia tsy hahita izany izahay, fa izahay raha vao nandroso dia ny latabatra voarakotra lambany tsara tarehy no tazanay ato an-tranoary lovia bakoly mahafinaritra no mihohoka eo amboniny, tsy vitan'izany fa toa misy mofo voaravaka haingony tsara tarehy koa mitsangana eo, koa angamba tsy maintsy ho hanina eto io.

Tsy fantatry ny razana Malagasy anefa ireo rehetra ireo, fa fomba vahiny izay ninianaoareo natao mba ho fanajana anay koa, raha hianareo tompon-trano aza mindrana fomba vazaha hanajana anay moa diso ve izahay raha mba mindrana ny vazaha mba hanajanay, ilay olona angatahanay.koa noho izany dia i Ramatoakely Berthe zanakanareo tompokolahy no angatahanay, ary ataoko fa henatra ho anareo ny hanononanay ny anaran-gasiny hoe: Rasoanirina.

Faharoa : Hoy aho taminareo teo : Izahay tsy mihinana-kena tsy fantatr'anarana, koa raha tsy fantatray ve ny fototra nihavian'io zazavavy io, dia hangataka an'io izahay? Mahamenatra anay mantsy ny hanontontona anaran'olona hajainay, kanefa raha tianao dia hanaovanay azafady fa ho tononina ny anaran'ny fototra nihaviany dia i Ra... sy Ra... na rainy sy reniny niteraka azy.

**Mpamoaka** : Izao dia mazava aminay ny resaka fa olona feno fanajana anay hianareo koa satria izahay tsy afaka hampiboretaka anareo eo ambony tsihiy, tsy afaka hanome vary sosoa anareo araky ny fonban-drazana, tsy afaka tsy hanaja anareo araky ny fomba nentin'ny fandrosoan.

Koa ny zanakay izay angatahinareo dia i Ramatoakely Berthe RASOANIRINA dia omenay madiodio, omena mangarangaran.

**RANJAN-KABARY**

**Mpangataka** : Dia fisaorana mitafotafo sy tena feno dia feno Tompoko no atolotray fa nitady took ka nahita vato, nikororo-bary ka sendra rivotra fa nandom-baravarana ka novohanareo, nangataka ka nomenareo, tsy nijerenareo lamba vaky, natosi-bohon-tanana na dia mavomavo aza.

Ary izao Tompoko dia hiditra amin'ny ambaratonga faharoa ny resaka; dia ny SOLOM-BODIONDRY.